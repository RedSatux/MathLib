---
title: کتاب ترکیبیات علیپور
image: /images/combinatorics-book-by-alipour.jpg
publish: 2019-01-27
type: post
tags:
  - ترکیبیات
  - المپیاد
  - کتاب
categories:
  - المپیاد
readingTime: ۲ دقیقه
meta:
  - name: keywords
    content: ترکیبیات المپیاد کتاب
---

ترکیبیات شاخه‌ای از ریاضیات است که به بررسی ساختارهای متناهی و شمارا می‌پردازد.
مسائل ترکیبیات در بخش‌های زیادی از ریاضیات خالص به‌وجود می‌آیند و ترکیبیات کاربرد بسیاری در بهینه‌سازی، علوم رایانه و فیزیک آماری دارد.

<!-- more -->
به طور تاریخی بسیاری از مسائل ترکیبیات، راه حلی تک کاره به مسائلی که در بخش‌های مختلف ریاضی پیش آمده‌اند داده است. اما در اواخر سده بیستم متدهای کلی و قدرتمندی درست شد که ترکیبیات را به بخشی جدا از ریاضیات تبدیل کرد. یکی از قدیمی‌ترین و دم‌دستی‌ترین تکه‌های ترکیبیات نظریه گراف‌ها است که کاربردهای بسیاری در شاخه‌های مختلف دارد. ترکیبیات در علوم رایانه برای بدست آوردن فرمول‌ها و تخمین‌ها در تحلیل الگوریتم‌ها کاربرد بسیاری دارد.

تلاشهای گسترده‌ای که در سالهای اخیر برای بهبود وضعیت آموزش ریاضیات در سطوح مختلف صورت گرفته است دو هدف عمده پیش روی خود دارد، یکی عمومی‌ کردن ریاضیات و دیگری تربیت نخبگان. هدف اول از این رو اهمیت دارد که در آستانهٔ قرن بیست‌ویکم میلادی «سواد ریاضی» ضرورتی عام پیدا کرده است، و هدف دوم نیز از هدفهای ارزشمند جوامع مدنی است. لذا کاملاً ضروری است که در پی دست‌ یافتن به پیشرفتهای بیشتری در این باره باشیم و ابزارهای جدیدی برای شناسایی و پرورش استعدادهای بالقوه‌ٔ جامعهٔ خود جستجو کنیم.

اگر به تاریخ نگاهی بیفکنیم سال 1894 شاید نقطه‌ٔ آغاز مسابقات علمی در عصر جدید باشد. در این سال مسابقه‌ٔ اتووش به نام بارون لوراند اتووش به‌صورت مسابقه‌ٔ ریاضی دانش‌آموزی در مجارستان شروع شد. مسائل این مسابقه به دلیل سادگی مفاهیم به‌کار گرفته شده هنوز هم جذاب است. پس از آن، طی سالها، مسابقات ریاضی در کشورهای مختلف جهان شکل گرفت و جایگاه ویژه‌ای پیدا کرد تا اینکه در سال 1959 رومانی پیشگام راه‌اندازی المپیاد بین المللی ریاضی شد و از 7 کشور اروپای شرقی برای شرکت در این المپیاد دعوت کرد و اولین المپیاد از 20 تا 30 ژوئیهٔ 1959 در بخارست برگزار شد. کم‌کم کشور‌های دیگری نیز به المپیاد بین‌المللی پیوستند و در حال حاضر این مسابقه، که هر سال در یک کشور برگزار می‌شود، معتبر‌ترین مسابقه‌ٔ بین‌المللی دانش‌آموزی است.
مسابقات دانش‌‌آموزی در کشور ما نیز رفته‌رفته جایگاه ویژه‌ای یافته است؛ اولین مسابقه‌ٔ ریاضی دانش‌آموزی در فروردین 1362 بین دانش‌آموزان برگزیدهٔ سرتاسر کشور برگزار شد و برای اولین بار در سال 1366 تیمی از کشورمان به المپیاد بین‌المللی اعزام گردید. پس از آن دانش‌آموزان زیادی در سرتاسر کشور مشتاقانه به این رقابت روی آوردند.
در المپیاد ریاضی آنچه که اهمیت دارد توانایی مسأله حل کردن است، ولی باید توجه داشت که راه‌حل مسأله‌ای با ارزش به‌ندرت آسان و بدون زحمت به‌دست می‌آید؛ بلکه حاصل ساعتها تلاش فکری است. تلاشی که ذهنهای شاداب و جوان برای انجام آن تمایل بسیاری دارند.

کتاب بیانی ساده و روان دارد و برای مطالعهٔ آن حتی معلومات دورهٔ راهنمایی کافی است. در این کتاب تعداد زیادی مسئله آورده شده است که برخی از آنها کامل حل شده‌اند، و برای مسائل پایان هر بخش هم در انتهای کتاب راهنمایی شده است. مطالعهٔ این کتاب برای دانش‌آموزان علاقه‌مند به شرکت در مسابقه‌‌هایی از نوع المپیادهای ریاضی، دبیران، دانشجویان و سایر علاقه‌مندان مفید است.

> #### پیشگفتار
>کتابی که ملاحظه می‌کنید، جلد اول ترکیبیات از مجموعه کتابهای آمادگی برای المپیاد ریاضی است. ترکیبیات بخشی از ریاضیات است که در آن مسائل شمارش، گرافها، بازیها و نیز مسائل ساختاری روی مجموعه‌های متناهی را بررسی می‌کنند. به دلیل جذابیت مطالب و تنوع مسائل، همواره در المپیادهای ریاضی مسائلی از ترکیبیات مطرح می‌شود. یکی از مهم‌ترین ویژگیهای ترکیبیات، کاربرد آن در برنامه‌نویسی کامپیوتر و الگوریتمهاست، و به این ترتیب، اغلب مسائل المپیاد کامپیوتر ایران که هر سال و در چند مرحله به‌صورت نظری (و نه برنامه‌نویسی) برگزار می‌شود از ترکیبیات هستند.
در این کتاب سعی شده است که مباحث اصلی ترکیبیات به زبانی ساده و همراه با مثالهای متعدد آموزش داده شود، به طوری که علاوه بر علاقه‌مندان به شرکت در المپیادهای ریاضی و کامپیوتر، دانش‌آموزان سالهای مختلف دبیرستان نیز می‌توانند از این کتاب استفاده کنند. مطالعه‌ٔ این کتاب به پیش‌نیاز خاصی احتیاج ندارد و معلومات ریاضی دوره‌ٔ راهنمایی برای درک مطالب این کتاب کافی به‌نظر می‌رسد.
در فصل‌ اول برای آشنایی و علاقه‌مند کردن خواننده به موضوع، چند مسئله‌ٔ معماگونه را حل کرده‌ایم. فصلهای دوم تا چهارم به مطالب مقدماتی شمارش اختصاص دارند، در فصلهای پنجم و ششم دو ابزار مهم اثبات را معرفی کرده‌ایم، در فصلهای هفتم تا دهم به معرفی چند ابزار در شمارش و حل مسئله‌های پیشرفته‌تری از شمارش پرداخته‌ایم و در فصل یازدهم نیز مقدماتی از نظریه‌ٔ گرافها را آورده‌ایم. در پایان هر فصل از کتاب چند مسئله برای حل آورده‌ایم. برخی از مسائل ساده‌اند که حل کردن آنها برای تسلط بر مطالب همان فصل بسیار مفید است. و برخی نیز مسائل دشوارترند که آنها را با علامت ستاره مشخص کرده‌ایم و حل آنها نیاز به تفکر بیشتر دارد و ویژه‌ٔ علاقه‌مندان است. پاسخ، راهنمایی یا راه‌حل برخی مسائل را در انتهای کتاب آورده‌ایم. به خواننده‌ٔ کتاب توصیه می‌کنیم که ابتدا فصلهای اول تا ششم کتاب را مطالعه کند و اگر علاقه‌مند به یادگیری نظریه‌ٔ گراف است، پس از مطالعه‌ٔ فصل ششم به سراغ فصل آخر کتاب برود. همچنین به خوانندگان مبتدی کتاب پیشنهاد می‌کنیم ابتدا از حل مسائل ستاره‌دار و مطالعه‌ٔ بخشهای 7. 3، 8. 5 و فصل 10 صرفنظر کنند.
در پایان لازم است از آقای دکتر یحیی تابش که پیشنهاد نگارش کتاب را به بنده دادند و همچنین از آقای دکتر سیدعبادالله محمودیان که چند مرجع را در اختیارم قرار دادند، تشکر و قدردانی کنم.

<Button text="دریافت کتاب «ترکیبیات علیپور»" theme="success" path="/files/combinatorics-book-by-alipour-first-volume.pdf"></Button>